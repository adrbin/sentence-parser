Populacje słowiańskie zamieszkują obecnie trzynaście państw, zajmujących znaczne obszary Europy środkowej, wschodniej, południowej oraz północną część Azji. Wielomilionowe populacje łączy nie tylko wspólna rodzina języków słowiańskich, ale także wspólna historia i pochodzenie, które do chwili obecnej nie zostały w pełni poznane. Od ponad stu lat przedstawiciele nauk humanistycznych poprzez analizę historycznych tekstów, języka i kultury materialnej próbują odpowiedzieć na pytanie gdzie, kiedy i w jaki sposób doszło do wyodrębnienia się etnosu Słowian, jak również ich rozprzestrzenienia na szerokie obszary Europy. Pomimo przeprowadzenia wielu badań i analiz, nie udało się uzyskać jednoznacznej odpowiedzi na te pytania.
Rozwój biologii molekularnej i genetyki populacyjnej umożliwił dostęp nowych metod, dzięki którym można uzyskać informacje na temat pochodzenia i migracji populacji. Metody oparte na analizie zróżnicowania haploidalnych markerów współczesnego mitochondrialnego DNA i chromosomu Y, dostarczyły w ostatniej dekadzie wielu istotnych danych, także w zakresie etnogenezy Słowian (Grzybowski i in. 2007; Rębała i in. 2007; Malyarchuk i in. 2006, 2008; Woźniak i in. 2010). Niezwykle interesujący obszar biologii molekularnej, umożliwiający bezpośredni dostęp do materiałów genetycznych populacji historycznych i prehistorycznych, stanowią badania kopalnego DNA. Na świecie istnieje wiele ośrodków naukowych, które specjalizują się w badaniach kopalnych materiałów genetycznych. Zajmują się one nie tylko realizacją konkretnych projektów naukowych z zakresu ewolucji człowieka, migracji populacji czy badania wymarłych gatunków zwierząt, ale także prowadzą intensywne badania nad opracowaniem metodyk pozwalających na otrzymanie autentycznych rezultatów i zwiększeniem rozdzielczości analiz kopalnego DNA. W Polsce tylko nieliczne ośrodki zajmują się tą tematyką, a badania dopiero zaczynają się rozwijać (Witas 2007; Juras 2008; Bogdanowicz i in. 2009; Stanković i in. 2011).
Niniejsza praca jest pierwszą w zakresie badań etnogenezy Słowian, w której wykorzystano analizy polimorfizmu kopalnego mitochondrialnego DNA. Ze względu na brak kopalnych danych porównawczych z terenów Polski, jak również z innych miejsc zamieszkałych przez populacje słowiańskie, praca ta nabiera charakteru innowacyjnego i stanowi pewien wstęp do badań, które w przyszłości będą mogły być prowadzone na znacznie większą skalę.
W archeologii rekonstrukcje etnogenezy opierają się przede wszystkim na analizie zmienności w czasie i przestrzeni przedmiotowych wytworów kulturowych, a zatem kultury materialnej. Według podejścia tradycyjnego „badanie miejsca pochodzenia etnosów, to poszukiwanie maksymalnej jednolitości wytworów człowieka, czyli maksymalnej jednolitości kultury archeologicznej” (Mamzer 2004). Zgodnie z metodą archeologiczno-osadniczą zapoczątkowaną przez Gustafa Kossinę, mającą swoje źródła w szkole kulturowo-historycznej, archeologiczne obszary kulturowe, wykreślone są zasięgiem podobieństw wytworów materialnych i pokrywają się we wszystkich czasach z danymi ludami, czyli grupami etnicznymi. Powyższa metoda stanowi podstawę migracjonizmu, poglądu według którego kultura materialna wspólnoty etnicznej jest cechą stałą i niezmienną, a każda jej radykalna zmiana, spowodowana dyfuzją lub migracją obcej etnicznie ludności, jest utożsamiana z jednoczesną zmianą etniczną (Mamzer 2001).
W przeciwieństwie do tradycyjnego podejścia, nowe tendencje w archeologii mówią, że relacje między kulturą archeologiczną, a etnosem czyli ludem nie są znane, ponieważ kultura archeologiczna jest konstruktem archeologów, czyli sposobem, w jaki porządkowany jest materiał źródłowy (Mamzer 2004). Według Mamzera (2001: 9) opierającego się na ustaleniach Gadamera (1993) i Ricoeura (1989): „badacz nie jest w stanie wniknąć w psychikę badanych przez siebie społeczeństw minionych, tak by było możliwe odtworzenie ich interpretacji rzeczywistości. Trzeba przyjąć, że wytwory kultury minionej, które badamy są rezultatem naszej własnej interpretacji przez pryzmat kultury, w której uczestniczymy”. Zgodnie z nowymi perspektywami badawczymi zmiana kultury materialnej nie koniecznie musi oznaczać zmianę ludności i analogicznie ciągłość kulturowa, nie musi być związana z ciągłością etniczną (Mamzer 2001).
Na bazie prowadzonych od wielu lat badań kultury materialnej, zostały wysunięte dwie skrajne hipotezy dotyczące pochodzenia Słowian. Pierwsza z nich zwana jest teorią autochtoniczną i umieszcza pierwotną siedzibę Słowian w dorzeczu Odry i Wisły, a także przyjmuje, że w okresie wczesnego średniowiecza (na przełomie V i VI wieku n.e.) grupy te zajęły tereny Europy wschodniej oraz duże obszary Europy południowej (Bałkany) (Kostrzewski 1961). Zwolennicy powyższej koncepcji, a więc zachodniego usytuowania pierwotnej siedziby Słowian zwani autochtonistami (Kurnatowski 1977, 1992; Leciejewicz 1989, 2002; Brzostowicz 1994; Makiewicz 2001, 2005), popierają obecność kontynuacyjnego charakteru przemian pomiędzy okresem rzymskim i wczesnym średniowieczem oraz wspierają teorię formowania Słowiańszczyzny, przynajmniej od okresu rzymskiego na ziemiach dorzecza Odry i Wisły. Według niektórych badaczy pierwszym ogniwem kultury wczesnosłowiańskiej mogła być kultura przeworska (Buko 2006) zajmująca znaczne obszary Polski środkowo-zachodniej, południowej i w późniejszym okresie również południowo-wschodniej, której czas funkcjonowania przypadał na III w. p.n.e. do V w.n.e.
Kostrzewski (1961) jako jeden z pierwszych zwolenników teorii autochtonicznej, poszukiwał etnosu prasłowiańskiego jeszcze wcześniej, czyli w
początkach kultury łużyckiej, datowanej na III okres epoki brązu (1300-1100 p.n.e), która swym zasięgiem obejmowała większość obszarów współczesnej Polski. Z kolei kultura łużycka miała wywodzić się z kultury przedłużyckiej, w której duży udział miały stanowić elementy sąsiadującej kultury trzcinieckiej z wczesnej epoki brązu (1900-1000 p.n.e.). Jażdżewski (1981) uważał, idąc jeszcze dalej, że kultura trzciniecka jest kontynuacją kultur późnoneolitycznych i wywodzi się z grupy kultur ceramiki sznurowej, datowanych na III tysiąclecie p.n.e.
Druga archeologiczna hipoteza nazywana allochtoniczną, zakłada że Słowianie pochodzą z małego obszaru o wielkości ok. 300 tys. km2, który zlokalizowany był w obszarze rzek Dniepr i Prypeć. Mieli oni z niego ekspandować w V i VI w. n.e. na obszary Europy środkowej i południowej (Godłowski 2000). Zwolennicy tej hipotezy (Mączyńska 1996; Parczewski 1988, 1998, 2002; Dulinicz 2001; Kokowski 2002) przyjmują również, że w okresie rzymskim dorzecze Odry i Wisły miało być zamieszkane przez plemiona germańskie wywodzące się ze Skandynawii, identyfikowane z kulturą przeworską i kulturą wielbarską. Kultura wielbarska obejmowała obszar współczesnej północnej i wschodniej Polski oraz zachodnią Ukrainę. Okres jej funkcjonowania przypada na I do V w. n.e. Zarówno kultura przeworska jak i wielbarska, w okresie wędrówek ludów miały przenieść się w kierunku zachodniej Europy. Zgodnie z teorią allochtoniczną dorzecze Odry i Wisły miało być przez pewien czas niezasiedlone, a z początkiem wczesnego średniowiecza miały przybywać tu liczebne grupy Słowian pochodzące z Europy wschodniej (Godłowski 1979). Według allochtonistów pierwotną kolebką Słowian była kultura kijowska (ukształtowana na bazie kultury czerniachowskiej), która trwała od III-IV w. n.e. i obejmowała obszar dorzecza środkowego i górnego Dniepru. Kultura kijowska poprzez wykazywanie ciągłości wyrobów kulturowych miała być poprzedniczką kultury archeologicznej praskiej, zlokalizowanej w Europie środkowej, jak również pieńkowskiej umiejscowionej w dorzeczu Dniepru i Prypeci oraz kołoczyńskiej znajdującej się na północ od kultury Pieńkowskiej, których początki obserwowane są na wschodzie w V w n.e.
Wielu archeologów utożsamia kulturę słowiańską z tak zwaną ceramiką typu „praskiego”, która znajdowana była na osadach wczesnosłowiańskich. Ceramika „praska” w przeciwieństwie do bogato zdobionej ceramiki z terenów wpływów rzymskich była znacznie uboższa w swym wykonaniu, bowiem stanowiły ją naczynia gliniane, ręcznie lepione i nieozdobione. Jej rozprzestrzenienie ze wschodu na zachód miało być jednym z dowodów na wschodnie pochodzenie Słowian. Jednak jak podaje Curta (2001) ceramika „praska” niekoniecznie mogła reprezentować kulturę Słowian, ponieważ jej występowanie na szerokim obszarze wskazuje na możliwość jej użytkowania także przez inne ludy.
Aspekty metodologiczne archeologii kulturowo-historycznej czyli podejścia tradycyjnego widoczne są przede wszystkim w badaniach zwolenników koncepcji allochtonicznej, którzy uważają, że te same wytwory materialne musiały zostać wykonane przez tych samych wytwórców. I w związku z tym, jeśli kultura materialna wczesnosłowiańska różniła się od kultury materialnej okresu rzymskiego, to wytwórcami kultur musiały być różne grupy etniczne. Z kolei jak uważa Mamzer (2001), autochtoniści z jednej strony traktują podobieństwa w kulturze materialnej jako rezultat funkcjonowania grupy te podobieństwa wytwarzającej, a z drugiej strony znaczna różnica w sposobie wyrobu i ozdabianiu naczyń i innych przedmiotów użytkowych, nie stanowi dla nich argumentu na rzecz odrębności etnicznej.
Przykładem takiej niekonsekwencji miało być szukanie śladów kultury słowiańskiej w kulturze łużyckiej.
Pośród badaczy wczesnej słowiańszczyzny jedyną bezsprzeczną tezą pozostaje stwierdzenie, że kultura archeologiczna z okresu wpływów rzymskich różniła się od kultury archeologicznej wczesnego średniowiecza. Zatem problem dotyczy głównie tego, czy te różnice były spowodowane konsekwentną ciągłą zmianą – kontynuacją, czy też miały charakter nagłej, przedzielonej luką czasową zmiany czyli dyskontynuacji i czy pociągały za sobą przemiany populacyjne i społeczne, czy też nie. Kwestią sporną pozostaje również głoszone przez allochtonistów stwierdzenie o „gwałtownej ekspansji” Słowian w początkach V/VI w.n.e, i ogromnym przyroście demograficznym. Przeciwnicy allochtonistów uważają, że jest to wizja mało prawdopodobna, co potwierdzają również przeprowadzone badania demograficzne sugerujące obecność małego demograficznego potencjału wyjściowego populacji Słowian (Barford 2001; Piontek 2006).
Według zwolenników dyskontynuacyjnego charakteru przemian, na przełomie okresu rzymskiego i wczesnego średniowiecza istniał tzw. hiatus absolutny, który oznacza brak znalezisk kultury materialnej, co równoznaczne jest z brakiem egzystencji ludzkiej (Żak 1985). Według allochtonistów takie zjawisko zwane również „pustką osadniczą” miało miejsce w momencie gdy tereny zamieszkałe w okresie rzymskim przez Germanów, w IV w.n.e. zostały przez nich opuszczone. Ziemie te przez pewien okres czasu miały być niezamieszkałe i dopiero w V i VI wieku przybywali tam Słowianie ze wschodu. Kwestia „pustki osadniczej” i jej istnienia, jest coraz częściej podważana przez archeologów głównie ze względu na brak przebadania dostatecznej ilości stanowisk archeologicznych. Makiewicz (2001) przedstawił dowody, które mogą świadczyć o istnieniu ciągłości zaludnienia, a więc barku pustki osadniczej. Prowadząc badania na stanowiskach archeologicznych w Wielkopolsce, datowanych na okres wędrówek ludów, odkrył istnienie przeworskich naczyń zasobowych kształtu jajowatego, które są w znacznym stopniu podobne do ceramiki typu „praskiego”. Na tej podstawie stwierdził, że w ostatniej fazie kultury przeworskiej nastąpiło znaczne zubożenie i ujednolicenie ceramiki przeworskiej i jej upodobnienie do ceramiki „praskiej”, co z kolei może być argumentem na rzecz ciągłości zaludnienia.
Oprócz skrajnych kontynuacyjno - dyskontynuacyjnych poglądów, istnieje również założenie o możliwości istnienia tzw. hiatusu relatywnego, który dopuszczał istnienie stref - regionów kontynuacji czyli braku hiatusu oraz regionów dyskontynuacji czyli obecności hiatusu. Przykładem jest koncepcja etnicznej szachownicy Hensla (1991), według której Słowianie i Germanie w okresie wpływów rzymskich mogli współegzystować w tych samych kręgach kulturowych.
Trwający od ponad stu lat spór autochtonistów i allochtonistów, często uwarunkowany był czynnikami politycznymi i ideologicznymi, szczególnie w XX wieku. W czasach hitlerowskich archeolodzy niemieccy często podkreślali dowody świadczące o allochtonicznym pochodzeniu Słowian, z kolei po II Wojnie Światowej w znaczącym stopniu przeważały koncepcje autochtoniczne (Urbańczyk 2006). W latach 90 XX w. i po 2000 roku odbywały się liczne konferencje i dyskusje poświęcone Słowianom, publikowane były także teksty omawiające różne aspekty badań nad wczesną Słowiańszczyzną. Według Urbańczyka (2006) obecne zróżnicowanie opinii archeologów na temat pochodzenia Słowian wykracza poza prosty podział na allochtonistów i autochtonistów. A zatem istnieją badacze, którzy uważają, że korzenie Słowian znajdują się w epoce brązu, są także archeolodzy, którzy opowiadają się za powolnym formowaniem się Słowiańszczyzny w I tysiącleciu n.e. na ziemiach polskich, z kolei przeciwni kontynuacji kulturowej
i demograficznej, są ci, którzy uważają Słowian za populację, która zasiedliła ziemię opuszczoną wcześniej przez ludy germańskie, a jeszcze inni wskazują na materialne dowody kontynuacji między kulturą przeworską, a kulturą wczesnosłowiańską.
Różne koncepcje dotyczące pochodzenia Słowian mogą wynikać nie tylko z różnej interpretacji archeologicznej, ale także z różnej interpretacji źródeł historiograficznych. Mała liczba źródeł pisanych, a także ich fragmentaryczność i subiektywny sposób interpretacji sprawiają, że nie jesteśmy w stanie dokładnie określić czasu i miejsca wyodrębnienia się Słowian. Najstarsze wczesnośredniowieczne źródła historiograficzne pochodzą z VI-VII w n.e. (Tyszkiewicz 1994), natomiast najstarsze teksty antyczne, w których poszukuje się Słowian pochodzą nawet z V w p.n.e. i są one autorstwa m.in. Tacyta, Ptolemeusza, Strabona czy Herodota z Heraklitu. Z VI wieku n.e. pochodzą istotne dla historyków dzieła Jordanesa i Prokopa z Cezarei. Pierwszy z nich napisał słynną Geticę, w której opisuje losy Gotów i Gepidów. W źródle tym Jordanes określa obszar „Scytii” leżącej na wschód od „Germanii” zasiedlonej przez Wenedów/Wenetów nazywanych także Sklawenami i Antami, którzy utożsamiani są przez wielu historyków ze Słowianami (Curta 2006). Pohl (2006) uważa jednak, że Jordanes nie utożsamiał bezpośrednio Wenetów ze Słowianami, a jedynie twierdził, że Słowianie mogą od nich pochodzić lub też są jedną nazwą pośród mnogich ludów nazywanych ogólnie Wenetami. Również w dziełach Prokopa pojawiły się podobne nazwy, często łączone ze Słowianami jak Sklawinowie i Antowie, a także niespotykana w innych źródłach nazwa Spory (Strzelczyk 2005).
Kolejne źródła pisane pochodzą z VII i VIII wieku i nazywane są anonimem lub Kosmografem z Rawenny. W nich także zawarte są opisy Scytii, lecz sam autor nie potrafi podać jej dokładnej lokalizacji, używa jedynie stwierdzenia iż jest ona położona „około szóstej godziny nocy” (Strzelczyk 2005). Jeszcze innych informacji dostarcza Geograf Bawarski (z IX wieku), który jest jednym z pierwszych źródeł odnoszących się do dziejów wczesnej Słowiańszczyzny. W piśmie tym można znaleźć wzmiankę o kraju zwanym Zeriuani, z którego miały pochodzić wszystkie słowiańskie plemiona. Autor nie zamieścił jednak żadnej informacji na temat jego lokalizacji.
Alinei (2003) krytykuje niektórych historyków za złą interpretację źródeł pisanych. Jako przykład podaje opis lokalizacji Wenetów stworzony przez Jordanesa, który opisuje, że zasiedlali oni obszar „od źródeł rzeki Wisły i niewspółmierne obszary”. Alinei (2003) uważa, że tym stwierdzeniem Jordanes nie podaje informacji na temat ich wędrówki na te ziemie, a jedynie stwierdza statu quo. Badacz ten podkreśla jednocześnie, że pierwsza wzmianka na temat danej populacji w źródłach pisanych zależy od narodzin pisma, a nie od narodzin ludzi tworzących tą populację.
Barford (2006: 110) z kolei krytykuje archeologów mówiąc, że zbyt często nadużywają źródeł historiograficznych, bo tak naprawdę to: „źródła pisane stanowią jedynie jeden z rodzajów świadectw historycznych i nie powinny mieć pierwszeństwa przed innymi tylko dlatego, że na pierwszy rzut oka wydają się być „łatwiejsze” czy bardziej zrozumiałe w odczytaniu”.
Kwestia pochodzenia Słowian rozstrzygana jest także na poziomie badań językoznawczych. Według Barforda (2006) nazwa Słowianie, to grupa, która została utworzona przez językoznawców na podstawie klasyfikacji stosunkowo nowych języków i przeniesiona w przeszłość z uwzględnieniem tego, że nowożytne języki rozwinęły się z innego języka. W tym konkretnym przypadku miało chodzić o wyodrębnienie się języka słowiańskiego z innych grup należących do rodziny języków indo-europejskich. Ta ewolucja języka miała zachodzić w dalekich czasach prehistorycznych, gdzie nie było jeszcze źródeł pisanych i skąd dane archeologiczne nie są na tyle kompletne, aby dawały możliwość prześledzenia tego procesu.
Wielu lingwistów poszukuje tak zwanej praojczyzny Słowian i w tym celu prowadzą swoje prace w kilku obszarach badawczych. Poszukują przede wszystkim miejsc, w których powstały najstarsze słowiańskie nazwy geograficzne w tym głównie nazw rzek. Porównują także pod względem strukturalnym i leksykalnym języki słowiańskie z innymi językami, określają, jakie języki sąsiadowały z językiem słowiańskim i jaki wpływ mogły mieć na jego rozwój. Trzecią płaszczyzną analiz lingwistycznych jest badanie nazw roślin i zwierząt pod względem ich pochodzenia i porównywanie z miejscami, w których w przeszłości występowały te endemiczne gatunki (Barford 2006).
Prowadzone badania podobnie jak analizy archeologiczne czy historyczne nie przyniosły jednoznacznych odpowiedzi na pytanie o pochodzenia Słowian. Gołąb (1992) poszukiwał początków języka słowiańskiego już w I poł. III tysiąclecia p.n.e., uważając, iż w tym czasie protoplaści Słowian tworzyli wraz z przodkami plemion germańskich i bałtyckich dialektalny odłam północno-praindoeuropejski. Około 1000 r. p.n.e. miało dojść do utworzenia wspólnoty bałtyjsko-słowiańskiej, z której wyodrębnił się język prabałtyjski i prasłowiański. Niektórzy lingwiści są przeciwni istnieniu wspólnoty, sugerując iż języki wchodzące w jej skład ewoluowały w zupełnie osobnych procesach etno-lingwistycznych, a dopiero w późniejszym czasie na skutek bliskiego sąsiedztwa miały się do siebie upodobnić (Mallory 1989).
Polscy językoznawcy jak Mańczak (1997, 1998, 1999, 2000) wskazują na zachodnią praojczyznę Słowian. Argumentem przemawiającym za tą teorią miało być mniejsze podobieństwo języka Słowian do Bałtów niż do Germanów, co sugerowało, że ziemie słowiańskie zlokalizowane były między tymi dwoma populacjami. Gołąb (1992) lokalizuje praojczyznę Słowian na zachodnio-środkowym Podnieprzu. Sławski (1998) uważa, że Słowianie pochodzą z lesistych i stepowych terenów znajdujących się za Dnieprem. Z kolei Popowska–Taborska (1991, 2001) mówi, że nie można w sposób jednoznaczny określić miejsca pierwotnej siedziby Słowian, ale podkreśla niezaprzeczalny fakt rozszczepienia się języka prasłowiańskiego na trzy grupy: zachodnią (obejmującą: Polaków, Słowaków, Czechów i nieliczną grupę Słowian połabskich), południową (obejmującą: Słoweńców, Bośniaków i Czarnogórców, Serbów, Chorwatów, Bułgarów i Macedończyków) i wschodnią (obejmującą: Rosjan, Białorusinów i Ukraińców), które mogło nastąpić w czasie rozpoczęcia ich wczesnośredniowiecznej ekspansji.
Z kolei Alinei (2003) przytacza argumenty zaprzeczające istnieniu „wielkiej migracji Słowian” w V i VI w. n.e. oraz ich ekspansji ze środkowo - wschodniej Europy na południe. Potwierdza on istnienie asymetryczności języka słowiańskiego, która oznacza niejednolitość języka północno słowiańskiego tworzącego dwie osobne gałęzie - wschodnią i zachodnią, które dzielą pewne cechy wspólne z językiem południowo-słowiańskim. Jednocześnie twierdzi, że z punktu widzenia geolingwistyki, mogło istnieć tylko jedno racjonalne wyjaśnienie tej asymetrycznej przestrzennej konfiguracji językowej, mianowicie pierwszym powstałym ogniwem miał być język południowo-słowiański, a dopiero w późniejszym czasie miały uformować się dwie północne gałęzie językowe, każda w charakterystyczny dla siebie sposób i z właściwą sobie historią. Autor powyższych argumentów jest także zwolennikiem tak zwanej teorii PCT (ang. Paleolithic continuity theory), czyli teorii kontynuacji indo-europejczyków i języków od Paleolitu do czasów współczesnych. Teoria kontynuacji paleolitycznej dotycząca Słowian opiera się na argumentach zbliżonych do teorii Trubaceva, który z kolei twierdził, że prehistoryczni Słowianie zasiedlali tereny nie tylko w środkowej części centralnej Europy, ale także ziemie znad środkowego Dunaju (Alinei 2000, 2003).
Już od XIX wieku antropolodzy fizyczni zajmowali się pochodzeniem Słowian próbując opracowywać metody badania zróżnicowania morfologicznego populacji. Pierwszym badaczem, który analizował Słowian pod kątem antropologicznym był Wawrzyniec Surowiecki. Stworzył on syntetyczną pracę stosunków antropologicznych Europy, opierając się na badaniach zmienności cech pigmentacyjnych. Kolejni badacze z przełomu XIX i XX w. jak Virchow czy Rudkowski analizowali już nie tylko pigmentację, ale również zróżnicowanie morfologiczne czaszek, dzieląc ludność na długo- i krótkogłowców. Podstawą opisu wszystkich powyższych opracowań były średnie arytmetyczne cech morfologicznych oraz odsetek ich występowania w populacji, głównie cech pigmentacyjnych, a także kraniometrycznych (Piontek i in. 2008).
W XX w. przez długi okres czasu praktykowane były analizy typologiczne w badaniach zróżnicowania populacji. Początkowo stosowano metody obliczania składów antropologicznych, które miały być odzwierciedleniem struktury antropologicznej badanych ludności. Składy te były formułą genetyczną, która uwzględniała ilościowy stosunek wykrzyżowanych elementów obejmujących rasy antropologiczne (Kočka 1958). Powyższa metoda była krytykowana za niewiarygodność interpretacji genetycznych i ewolucyjnych w odniesieniu do badań typologicznych. W związku z powyższym wprowadzono nowe metody, obejmujące tzw. „punkty odniesienia Wankego” oraz metodę stochastycznej korelacji wielorakiej (Wanke 1955). Badacze uważali, że nowe metody bazujące na różnicach w składach antropologicznych mogą lepiej informować o odległości biologicznej między populacjami (Piontek i in. 2008).
Antropolodzy, którzy na bazie typologii opracowywali swoje analizy dotyczące etnogenezy Słowian, to między innymi Kočka (1958), Czekanowski (1967) czy Wierciński (1976). Na podstawie swoich badań Czekanowski (1967) stwierdził istnienie ciągłości zaludnienia obszaru między Bałtykiem a Sudetami oraz Karpatami, od Neolitu aż po teraźniejszość. Kočka (1958) dodatkowo wykazywał, że protosłowiański zespół etniczny powstał na obszarze dorzecza Odry i Wisły, a wspólnota praindoeuropejska miała kształtować się z naddunajskich plemion w Środkowej i Środkowo-Wschodniej Europie. Wierciński (1976) z kolei przekonywał, że kultura trzciniecka i łużycka ma charakter prasłowiański, co potwierdza kontynuację zasiedlenia ludności od czasu istnienia powyższych kultur, do wczesnego średniowiecza.
Metoda Wankego (1955) została wykorzystana również w pracach Rożnowskiego (1985) oraz Rożnowskiego i Gładykowskiej-Rzerzyckiej (1983). Badali oni podobieństwo biologiczne ludności kultury wielbarskiej do ludności wczesnośredniowiecznej z Europy Środkowej i Północnej, ze szczególnym uwzględnieniem ludności germańskiej – Gotów, którzy według pewnych koncepcji mieli zamieszkiwać obszary dorzecza Wisły w okresie rzymskim. Wyniki analiz według autorów wyżej wspomnianych opracowań nie potwierdziły zawartości substratu germańskiego w strukturze morfologicznej ludności z kultury wielbarskiej. Seria czaszek uznawanych przez niektórych, jako Gockie miała być przede wszystkim podobna pod względem morfologii do ludności kultury czerniachowskiej.
Stopniowo metody typologiczne w antropologii fizycznej zostały zastąpione nowymi poszerzonymi metodami z zakresu paleodemografii. Modele paleodemograficzne zaczęto wykorzystywać w analizach procesów etnogenetycznych (Piontek 1992). Badania Słowian wschodnich były prowadzone przez Kozak- Zychman (1996) i Alekseevą (2002). Szkoła rosyjska, której przedstawicielką jest Alekseeva rozważa dwie koncepcje pochodzenia Słowian. Pierwsza koncepcja mówi o znacznym antropologicznym zróżnicowaniu Słowian od początku ich powstania. Druga natomiast wspiera twierdzenie o wykształceniu zróżnicowania dopiero w wyniku kontaktu z innymi etnosami w trakcie ich ekspansji i jednocześnie popiera hipotezę o pierwotnych siedzibach Słowian, które miały znajdować się na obszarze od Odry do Dniepru.
Analizę zróżnicowania antropologicznego populacji z dorzecza Odry i Wisły z okresu rzymskiego i wczesnego średniowiecza przeprowadził Dąbrowski (2003, 2007). Do tego celu wykorzystał metody analizy odległości biologicznych – odległość D2 Mahalanobisa oraz metodę składowych głównych. Wyniki badań Dąbrowskiego zostały wzbogacone analizami Piontka (2008). Wykorzystując macierz odległości biologicznych, wykonał on analizę porównawczą cech morfologicznych czaszek poprzez porównanie populacji z okresu rzymskiego do populacji Słowian. Wyniki badań zarówno Piontka (2008) jak i Dąbrowskiego (2007) wskazują, że „ludność zamieszkująca dorzecze Odry i Wisły w okresie wpływów rzymskich nie różniła się pod względem morfologicznym od ludności zamieszkującej te obszary w okresie wczesnego średniowiecza” (Piontek i in. 2008: 19). Piontek i in. (2008) przeprowadzili również badania porównawcze populacji z okresu rzymskiego, czyli ludności kultury wielbarskiej, przeworskiej i czerniachowskiej z populacjami z dorzecza Odry i Wisły (z wczesnego i późnego średniowiecza) oraz ze średniowiecznymi populacjami ze Skandynawii. Analizy morfologiczne dowiodły, że istnieje wysokie podobieństwo morfologiczne populacji z okresu rzymskiego do populacji średniowiecznych z dorzecza Odry i Wisły. Nie wykazano natomiast podobieństwa morfologicznego do populacji ze Skandynawii, uznawanych przez niektórych archeologów za populacje Gotów, które miały zasiedlać tereny dorzecza Odry i Wisły w okresie rzymskim.
Oprócz badań zróżnicowania morfologicznego Słowian prowadzone były analizy paleodemograficzne mające na celu sprawdzenie słuszności tezy o wielkim przyroście naturalnym Słowian i ich wielkiej ekspansji na przełomie V i VI w. n.e. Badania demograficzne zostały przeprowadzone przy użyciu między innymi metody składowych głównych pozwalającej dokładniej ocenić, jakie składowe struktury wymieralności decydują o zróżnicowaniu. Z badań Piontka (2006a) wynika, że tereny w dorzeczu Prypeci, Dniepru i Prutu, uważane przez niektórych archeologów - jak Godłowski (2000) za pierwotne siedziby Słowian, były zamieszkałe przez populacje o niskiej dynamice biologicznej i ograniczonej możliwości przyrostu naturalnego.
Do badań zmienności biologicznej, antropolodzy wykorzystują również cechy odontologiczne, głównie ze względu na determinację genetyczną zębów na wczesnych etapach ich rozwoju i odporność na warunki środowiskowe oraz dobry stan zachowania. Badania odontologiczne zostały przeprowadzone na ludności z cmentarzysk kultury wielbarskiej porównując je do ludności kultury czerniachowskiej (Kazak-Zychman i Segeda 1994). Na podstawie powyższych badań odontologicznych i kraniologicznych, nie potwierdzono przynależności materiałów kultury wielbarskiej do ludności Gockiej.
W antropologii tematyka pochodzenia Słowian nadal pozostaje aktualna, o czym świadczą liczne prace Piontka (2001, 2002, 2006a, 2006b, 2009). Jednocześnie wyniki wszystkich analiz antropologicznych pozostają zgodne ze stwierdzeniem, że „dotychczas żadne badania antropologiczne, w tym i nasze nie potwierdziły tezy o dyskontynuacji zasiedlenia obszarów w dorzeczu Odry i Wisły, między okresem rzymskim a wczesnym średniowieczem, a wręcz odwrotnie badania te wykazują wysokie podobieństwo biologiczne pomiędzy ludnością z okresu rzymskiego i wczesnego średniowiecza, zamieszkującą te ziemie” (Piontek 2008: 78).
Złożoność problemu etnogenezy Słowian kieruje badaczy do podjęcia współpracy na płaszczyźnie interdyscyplinarnej. Zwolennicy współczesnej nauki uważają, że tylko w taki sposób można kompleksowo sprawdzać słuszność tez stawianych przez archeologów czy historyków. Zdanie to podziela również Barford (2006: 130) odnosząc się do zagadnienia genezy Słowian, mówi: „jest całkowicie jasne, że istnieje pilna potrzeba wypracowania nowego podejścia. Tradycyjne sposoby koncentrowały się wokół tych samych kwestii i opierały się na tych samych fragmentach świadectw przez tak długi czas, że trudno teraz dostrzec wyjście z tego błędnego koła argumentów i kontrargumentów, które narosły wokół problemu”.
Wcześniej nie zawsze doceniane i stosowane badania interdyscyplinarne obejmują swym zakresem nie tylko współpracę archeologów z antropologami czy lingwistami, ale również współpracę ze specjalistami z wąskich dziedzin nauki biologii czy biochemii, którzy oferują zastosowanie najnowocześniejszych technik badawczych, pomocnych między innymi w oznaczeniu chronologicznym znalezisk, ale także w badaniach populacyjnych. W ostatnich latach coraz częściej stosuje się metody izotopowego datowania materiałów (Leach i in. 2009), czy izotopowej analizy szkliwa nazębnego, które pomagają w rekonstrukcji migracji i pochodzenia populacji (Price i in. 2004). Ogromne możliwości dają techniki badawcze biologii molekularnej umożliwiające prowadzenie badań kopalnego DNA. Bogate zbiory antropologiczne i archeologiczne mogą być dobrym źródłem materiałów do analiz kopalnego materiału genetycznego. Na świecie istnieje kilka ośrodków badawczych, których laboratoria specjalizują się w prowadzeniu tego typu badań. Stosowane przez nich sprawdzone techniki izolacji kopalnego materiału genetycznego, amplifikacji metodą PCR i sekwencjonowania prowadzone w określonych warunkach, w dużym stopniu pozwalają na uzyskanie autentycznych rezultatów. Z kolei odpowiednia interpretacja i zaawansowana analiza statystyczna wyników umożliwia wykorzystanie ich do badania struktury genetycznej, migracji czy pochodzenia populacji.
Kopalny DNA to endogenny materiał genetyczny, który może być izolowany post-mortem ze szczątków organizmów. Kopalne matryce DNA pod wpływem czynników środowiska, a także enzymów nukleolitycznych uaktywnionych po śmierci komórek, ulegają uszkodzeniom i stopniowej degradacji. To powoduje, że w kopalnych próbach materiał genetyczny występuje zwykle w małych ilościach, w postaci krótkich fragmentów (Willerslev i Cooper 2005). Tak zmodyfikowany aDNA (ang. ancient DNA), stanowi niezwykłe wyzwanie dla badaczy zajmujących się jego izolacją i analizą. Niewielka jego ilość, a także liczne uszkodzenia sprawiają, że znacznie wzrasta ryzyko kontaminacji badanego materiału, egzogennym współczesnym DNA. Dlatego wstępne procedury pracy z próbami, z których mają być izolowane kopalne matryce DNA, są znacznie bardziej restrykcyjne i różnią się w istotny sposób od procedur stosowanych w badaniach współczesnego DNA. Przestrzeganie określonych zasad w trakcie pozyskiwania materiału, a także pracy w laboratorium, może znacznie zwiększyć skuteczność otrzymania autentycznych rezultatów.
Badania kopalnego DNA prowadzone są na świecie od niemal 30 lat. Pierwsze prace z tej tematyki ukazały się w latach 80-tych i stały się początkiem i podstawą wszystkich dzisiejszych projektów badań aDNA prowadzonych w wielu ośrodkach naukowych na całym świecie. W roku 1980, chińscy badacze ze Szkoły Medycznej Hunan po raz pierwszy udowodnili, że w tkankach szczątków ludzkich może być zachowany DNA (Hummel 2003). W roku 1984, Higuchi wraz ze współpracownikami przeprowadził pierwszą próbę izolacji kopalnego mitochondrialnego DNA. Badany materiał pochodził z tkanki skórnej kwagi (quagga) – wymarłego zwierzęcia z rodziny koniowatych (Higuchi i in. 1984). Zaraz potem Pääbo (1985) opublikował wynik sekwencjonowania fragmentu jądrowego DNA, należącego do mumii egipskiej pochodzącej sprzed 2 400 lat. Przełomowym momentem dla analiz kopalnego materiału genetycznego, było odkrycie łańcuchowej reakcji polimerazy (PCR) przez Mullisa i Faloona w roku 1987. Nowa technika umożliwiła amplifikację i badanie nawet pojedynczej cząsteczki DNA, która może przetrwać w kopalnym materiale. To z kolei zapoczątkowało szybki rozwój i zróżnicowanie badań aDNA, co zaowocowało pojawianiem się wielu publikacji z tej tematyki (Pääbo i Wilson 1988; Pääbo 1989; Pääbo i in. 1989; Thomas i in. 1989). Pod koniec lat 80-tych pojawiła się pierwsza praca opisująca sukces izolacji kopalnego DNA z kości (Hagelberg 1989). Publikacja ta udowodniła, że materiały kostne zgromadzone w różnych ośrodkach antropologicznych, muzeach czy też wydobywane na bieżąco podczas wykopalisk archeologicznych, mogą stanowić doskonałe źródło aDNA.
Jednym z największych problemów badaczy zajmujących się kopalnym DNA jest wysokie ryzyko kontaminacji badanych próbek wszechobecnym współczesnym DNA. Udowodniono, że metoda PCR pomimo wysokiej efektywności i wielu zalet, może również powodować wzrost ryzyka amplifikacji zanieczyszczeń w postaci egzogennego DNA, preferencyjnie wobec krótkich fragmentów endogennego aDNA (Mulligan 2005). Ta zwiększona wrażliwość na kontaminacje może powodować otrzymanie fałszywie pozytywnych wyników. Autorzy niektórych prac, szczególnie tych pierwszych z lat 80-tych, ale także 90-tych, nie zwracali uwagi na możliwość kontaminacji prób egzogennym materiałem genetycznym i w związku z tym nie przestrzegali obecnie stosowanych istotnych procedur laboratoryjnych, które miały zwiększać skuteczność otrzymania autentycznych rezultatów. W związku z powyższym zakwestionowano autentyczność wyników zawartych w wielu spektakularnych publikacjach, które dotyczyły m.in. otrzymania sekwencji DNA z roślin datowanych na wiele milionów lat (Soltis i in. 1992; Golenberg i in. 1990), wyizolowania DNA z kości dinozaura (Woodward i in. 1994) czy też otrzymania DNA z owadów uwięzionych w bursztynach sprzed 25-40 milionów lat (Cano i in. 1992). Z biegiem czasu wyniki wielu prac, do których zaliczyć można również publikacje Higuchi i wsp. (1984), a także Pääbo (1985) zakwestionowano, ze względu na podejrzenia, że materiał genetyczny izolowany z kopalnych prób nie zawsze był autentycznym, endogennym DNA badanych osobników (Shapiro i Hofreiter 2012).
Wiele badań prowadzonych w ostatniej dekadzie znacznie wzbogaciło wiedzę na temat kopalnego DNA. Obecnie wiadomo, które z czynników środowiskowych istotnie wpływają na stopień zachowania aDNA, a także, jakie rodzaje uszkodzeń materiału genetycznego najczęściej występują w kopalnych próbach. Wiele wiadomo również o źródłach kontaminacji współczesnym DNA i kontroli ich obecności w próbach. Na bazie tej wiedzy stworzono specjalne procedury pracy z aDNA i metodyki badawcze umożliwiające rzetelną weryfikację uzyskanych rezultatów (Kirsanow i Burger 2012).
Badania kopalnego DNA obejmują analizy materiałów biologicznych, które są starsze niż 75 lat (Graham 2007). Kopalny DNA w przeciwieństwie do DNA pochodzącego z żywych komórek, ulega stopniowej degradacji i modyfikacji post- mortem. Zmiany te zależne w dużej mierze od czynników środowiskowych, są obok kontaminacji współczesnym materiałem genetycznym, jednym z głównych problemów pracy z aDNA.
Degradacja DNA rozpoczyna się natychmiast po śmierci organizmu. DNA ulega fragmentacji pod wpływem uwolnionych endogennych nukleaz, które katalizują hydrolizę wiązań fosfodiestrowych wewnątrz jego cząsteczek (Graham 2007). Oprócz enzymów nukleolitycznych, materiał genetyczny degradowany jest przez mikroorganizmy jak bakterie, grzyby, czy glebowe bezkręgowce, a także modyfikowany jest przez spontanicznie zachodzące procesy chemiczne jak oksydacja czy hydroliza (Binladen i in. 2006; Lindahl 1993; Hofreiter i in 2001b). W niektórych rzadkich przypadkach, kiedy tkanki ulegną gwałtownemu wysuszeniu tuż po śmierci organizmu, DNA może uniknąć degradacji powodowanej przez działanie enzymów nukleolitycznych czy mikroorganizmów (Pääbo i in. 2004). Również wysokie stężenia soli czy niskie temperatury mogą niszczyć lub inaktywować endonukleazy i tym samym - zabezpieczać cząsteczki kwasów nukleinowych przed ich redukcją do mononukleotydów (Hofreiter i in. 2001b). Pomimo zahamowania działania enzymów nukleolitycznych, DNA może nadal podlegać różnym procesom chemicznym, w tym hydrolitycznym czy oksydacyjnym, które w sposób wolniejszy, ale ciągły będą go modyfikować. Wiele z tych procesów jest identycznych albo podobnych do tych, które pojawiają się w żywych komórkach. Po śmierci organizmu skutki tych procesów nie mogą zostać naprawione ze względu na brak komórkowych systemów naprawczych (Lindahl 1993). Wskutek tego, zniszczenia akumulują się do momentu, w którym DNA ulegnie pełnej degradacji, co jest równoznaczne z całkowitą utratą informacji o sekwencji nukleotydów. Reakcje PCR umożliwiają amplifikację tych fragmentów DNA, w których dezintegracja cząsteczek nie została w pełni ukończona. Sekwencje, które tą drogą można uzyskać, zazwyczaj są zredukowane do fragmentów o długości od 100 do 200 par zasad (Graham 2007); wyjątkowo, w przypadku bardzo dobrze zachowanego materiału biologicznego, można amplifikować fragmenty do 500 par zasad (Höss i in. 1996). Fragmentacja kopalnego aDNA jest spowodowana głównie procesami hydrolitycznymi i oksydacyjnymi (Lamers i in. 2009).
‘Atak’ hydrolityczny na DNA może powodować pęknięcie wiązania N-glikozylowego, które łączy cukier - deoksyrybozę z zasadą azotową, powodując w ten sposób oderwanie puryny lub pirymidyny i uformowanie tzw. miejsc AP (ang. apurinic/apyrimidinic). Mimo, że zjawisko dotyczy zarówno puryn jak i pirymidyn, to jednak częściej występuje rozerwanie wiązania pomiędzy deoksyrybozą i zasadą purynową (stąd polska nazwa tego typu zmian: depurynacja). Miejsca AP mogą dodatkowo powodować rozerwanie łańcucha DNA albo blokować aktywność polimerazy w reakcji PCR (Lindahl 1993). Stopień depurynacji lub depirymidacji zależy od wielu czynników zewnętrznych, w tym od warunków środowiska, w którym odnalezione zostały szczątki, z których izolowany był DNA, a także od późniejszych warunków, w jakich przechowywane były próby (Lamers i in. 2009).
Oprócz tworzenia miejsc AP, zniszczenia hydrolityczne mogą powodować deaminację DNA, skutkującą modyfikacją zasad azotowych. Najczęściej takim zmianom podlegają pirymidyny, czyli cytozyna i jej pochodna 5-metylocytozyna. Modyfikacja tych nukleotydów powoduje ich zamianę odpowiednio do uracylu albo tyminy, co z kolei powoduje pojawienie się tranzycji G→A podczas amplifikacji cząsteczki DNA (Axelsson i in. 2008; Brotherton i in. 2007; Briggs i in. 2007; Gilbert i in. 2003; Lamers i in. 2009). Deaminacja może również dotyczyć zasad purynowych – adeniny i guaniny, jednakże jest to zjawisko występujące znacznie rzadziej. Adenina pod wpływem deaminacji przekształca się w hipoksantynę, która odczytywana jest przez polimerazę, jako guanina i powoduje powstanie tranzycji A/G lub T/C (Brotherton i in. 2007).
W przypadku badań kopalnego DNA oprócz uszkodzeń hydrolitycznych istotne są także uszkodzenia powstające na skutek działania czynników oksydacyjnych. Reakcje oksydacyjne związane są z działaniem reaktywnych form tlenu takich jak: nadtlenek wodoru, wolny rodnik wodorotlenowy czy anionorodnik ponadtlenkowy ( Pääbo i in. 2004). Głównymi miejscami ataku cząstek tlenowych są wiązania pomiędzy pirymidynami i purynami oraz wiązania w pierścieniu deoksyrybozy. Skutkiem takiego ataku jest fragmentacja pierścieni zasad oraz cukru, co prowadzi do powstania między innymi hydantoin. Związki te nie są rozpoznawane przez polimerazę DNA, przez co są inhibitorami reakcji PCR (Graham 2007; Lamers i in. 2009; Dizdaroglu i in. 2002). Niektóre z oksydacyjnie zmodyfikowanych zasad mogą tworzyć 8-hydroksyguaninę, która odczytywana jest przez polimerazę, jako adenina, w związku z tym, do nowej syntetyzowanej nici włączana jest tymina, co powoduje powstanie transwersji G→T. Oprócz 8-hydroksyguaniny mogą powstawać inne produkty uszkodzeń oksydacyjnych, prowadzące do transwersji również innych zasad. Mitchell wraz ze współpracownikami (2005) uważa, że uszkodzenia oksydacyjne są głównymi modyfikacjami post-mortem, które mogą blokować aktywność polimerazy podczas reakcji PCR. W tabeli 1 przytoczono substytucje, które zmieniają zapis informacji genetycznej (ang. miscoding lesions), jakie można zaobserwować w sekwencjach kopalnego DNA. Wszystkie wymienione substytucje zarówno tranzycie jak i transwersje można podzielić na dwa typy. Tranzycje typu 1, to substytucje T→C oraz A→G, natomiast typ 2, to substytucje C→T i G→A. Analogiczna sytuacja jest w przypadku transwersji, z tą różnicą, że dla każdego nukleotydu są dwie możliwości zamiany, które generują tanswersję i dają w sumie cztery możliwości substytucji dla każdego typu. Podział tranzycji i transwersji na dwa typy związany jest z komplementarnością łańcuchów DNA. Uszkodzenia na nici macierzystej mogą być obserwowane bezpośrednio na niej lub mogą być widoczne po amplifikacji na nici komplementarnej. Przykładowo typ 2 tranzycji może być widoczny zarówno jako C→T jak i G→A w zależności od tego na którym łańcuchu DNA zaszła pierwotna substytucja (Lamers i in. 2009). Powyżej opisany typ 2 tranzycji jest uważany za najczęściej występującą formę uszkodzenia post-mortem w DNA (Gilbert i in. 2003; Hansen i in. 2001; Stiller i in. 2006). Częste występowanie typu 2 może być wynikiem różnicy w szybkości deaminacji zasad. Lindahl (1993) uważa, że cytozyna znacznie szybciej traci grupę aminową (do ~30-50 razy szybciej) niż adenina.
 Jeszcze innym typem występujących w aDNA uszkodzeń są wiązania krzyżowe międzycząsteczkowe i wewnątrzcząsteczkowe typu DNA-DNA lub DNA- białko. Specyficznym wiązaniem krzyżowym, które występuje w kopalnym DNA jest połączenie powstające podczas reakcji Maillarda pomiędzy cukrem i pierwszorzędową grupą aminową kwasów nukleinowych lub białek. Takie wiązanie uniemożliwia dostęp polimerazy do DNA i co za tym idzie skuteczne przeprowadzenie reakcji PCR (Pääbo i in. 2004). Poinar i wsp. (1998) stwierdzili, że wiązania krzyżowe często, choć nie zawsze (Kemp i in. 2006) występują w koprolitach. Z kolei w materiałach pochodzących z wiecznej zmarzliny liczba wiązań krzyżowych znacznie przewyższa liczbę innych typów uszkodzeń. Szybkość tworzenia tych wiązań post-mortem jest znacznie większa niż szybkość pojawiania się pęknięć pojedynczych nici DNA, które są w dużej części odpowiedzialne za fragmentację. Oznacza to, że DNA może być nadal obecny w próbach nawet jeśli uzyska się negatywne rezultaty z PCR (Willerslev i in. 2004a).
Z punktu widzenia badań aDNA istotna jest obecność w próbie związków, które mogą hamować lub utrudniać amplifikację materiału genetycznego. Efektem ich działania jest nie tylko brak produktu, ale także brak dimerów starterów, smug i innych niespecyficznych produktów amplifikacji PCR. Do najczęściej występujących związków będących inhibitorami łańcuchowej reakcji polimerazy należą: kwasy humusowe, fulwowe, taniny i polifenole. Związane są one ze środowiskiem glebowym i powstają głównie na skutek rozkładu materiału roślinnego. Ich ilość zależy od rodzaju flory porastającej glebę, pH, temperatury, a także uwodnienia (Hummel 2003). Do związków utrudniających amplifikację DNA należą również wcześniej wspomniane produkty reakcji Maillarda. Scholz i współpracownicy (1998) wykazali, że inhibitorem PCR może być także kolagen typu I (widoczny na żelu agarozowym jako zielono-niebieska smuga).
Istnieje kilka sposobów usunięcia lub ograniczenia wpływu inhibitorów na reakcję PCR. Najprostszą metodą jest rozcieńczanie ekstraktu DNA wodą, jednak ta metoda nie nadaje się do amplifikacji aDNA ze względu na to, że może zmniejszyć dostępną już i tak małą liczbę zdolnych do amplifikacji matryc kwasów nukleinowych (King i in. 2009). Inne proponowane metody, to precypitacja DNA z roztworu przy pomocy izopropanolu (Häni i in. 1995), stosowanie izolacji DNA na kolumienkach z filtrami krzemionkowymi (Yang i in. 1998), czy kilkukrotna precypitacja z zastosowaniem różnych alkoholi w połączeniu z dwukrotnym wiązaniem na krzemionce (Kemp i in. 2006).
Znane są również przykłady eliminacji inhibitorów poprzez wiązanie ich z różnymi substancjami jak: Dextran Blue (Kalmár i in. 2000), albumina z surowicy wołu (BSA) (Rohland i Hofreiter 2007) lub poliwinylopolipriolidon (PVPP), który jest polimerem nierozpuszczalnym w wodzie, mającym zdolność wiązania polifenoli i tanin (Berthelet i in. 1996; Brunner i in. 2001). W niektórych przypadkach skuteczna w eliminacji inhibitorów PCR była procedura uwalniania ich do roztworu poprzez denaturację DNA w NaOH i przepuszczanie przez membranę (Micrococon-100). Związany do membrany DNA był następnie renaturowany i wykorzystywany do reakcji PCR (Bourke i in. 1999). Do usunięcia kolagenu typu I, rozwiązaniem jest użycie podczas ekstrakcji kolagenazy zamiast proteinazy K (Scholz i in. 1998). Do usunięcia inhibitorów PCR można również zastosować bromek- N- fenyloacylotiazolowy (PTB), który ma zdolność rozbijania wiązań krzyżowych, przez co jest przydatny w próbach, w których obecne są produkty reakcji Maillarda, blokujące dostęp polimerazy do DNA (Poinar i in. 1998, Hofreiter i in. 2001a, Kuch i in. 2002).
Oprócz eliminacji inhibitorów PCR, istnieją także sposoby, które mogą w pewnym stopniu pomóc w przezwyciężeniu innych niekorzystnych skutków modyfikacji post-mortem. Jednym z nich jest zastosowanie enzymu Uracylo-N-glikozylazy (UNG), który usuwa uracyl z DNA. To pozwala zredukować liczbę substytucji G/C→A/T, które są efektem deaminacji cytozyny (Hofreiter i in. 2001a). Axeelsson i in. (2008) twierdzą jednak, że enzym ten może także zmniejszyć całkowitą liczbę dostępnych endogennych matryc DNA.
Istnieją także metody, które pomagają skutecznie identyfikować sekwencje posiadające błędne substytucje nukleotydowe (ang. misincorporations), będące efektem uszkodzeń DNA post-mortem lub w znacznie mniejszym stopniu błędów samej polimerazy podczas PCR. Jeśli liczba matryc wyjściowych w PCR jest większa niż 1000 kopii to liczba uszkodzeń post-mortem nie powinna w znaczący sposób wpływać na ostateczny rezultat. Problem pojawia się wtedy kiedy liczba wyjściowych matryc inicjujących reakcję PCR jest bardzo mała. Wówczas prawdopodobne jest, że otrzymane sekwencje będą zawierały artefakty (Handt i in. 1996, Krings i in. 1997). Kiedy błędne substytucje nukleotydowe pojawią się w pojedynczym łańcuchu DNA amplifikowanym w pierwszym cyklu reakcji PCR, wszystkie następne amplikony powstałe w kolejnych cyklach będą posiadały ten sam błąd. W konsekwencji finałowy produkt PCR będzie homogenny, pomimo że posiada błędną sekwencję. Rozwiązaniem tego problemu jest kilkukrotna amplifikacja tego samego fragmentu DNA, następnie jego klonowanie i sekwencjonowanie klonów. Posiadanie wielu sekwencji klonów pochodzących z różnych amplifikacji pozwala sprawdzić prawidłowość pozycji każdego z nukleotydów w DNA (Pääbo i in. 2004, Stiller i in. 2006, Ho i Gilbert 2010).
Pomimo dostępności kilku metod eliminujących inhibitory lub likwidujących w pewnym stopniu negatywne skutki modyfikacji kopalnego DNA post-mortem, nadal nie jest możliwe zaprojektowanie w pełni skutecznych enzymatycznych systemów naprawczych in vitro. Niemożność ta wynika z faktu, że nadal do końca nie poznano tempa oraz sposobu przebiegu powstawania uszkodzeń post-mortem (Di Bernardo i in. 2002).
Istnieje duża liczba biotycznych i abiotycznych czynników środowiska, które wpływają na stopień zachowania kopalnego DNA. Do czynników biotycznych zalicza się bakterie glebowe, grzyby, a także drobną faunę. Z kolei główne czynniki abiotyczne to temperatura, typ gleby, pH, obecność substancji humusowych, uszkodzenia spowodowane działaniami fizycznymi, procesy pogodowe, zawartość wody i tlenu czy promieniowanie UV. Wszystkie powyższe czynniki mogą powodować fragmentację aDNA, jego modyfikacje, a także tworzenie wiązań krzyżowych między DNA i innymi cząsteczkami. Te skomplikowane reakcje czynników biologicznych, chemicznych i fizycznych powodują, że właściwości i cechy miejsc, w których znajdowane są szczątki organizmów znacząco się od siebie różnią (Lamers i in. 2009), a to z kolei ma wpływ na stopień zachowania materiału genetycznego. Wielu badaczy sądzi, że czynniki środowiskowe znacznie bardziej wpływają na poziom degradacji aDNA, aniżeli wiek próby i czas, który upłynął od chwili śmierci organizmu (Willerslev and Cooper 2005; Hebsgaard i in. 2005). Powyższe stwierdzenie popiera fakt, że nawet bardzo stare szczątki jak np. liczące ponad 50 000 lat mamuty włochate z Syberii mogą zawierać dobrze zachowany DNA (Shapiro i Cooper 2003, Gilbert i in. 2008b).
Temperatura jest jednym z głównych czynników środowiskowych, który odgrywa bardzo istotną rolę w procesie degradacji kwasów nukleinowych (Smith i in. 2003). Niska temperatura wpływa korzystnie na zachowanie DNA. Najstarsze kopalne materiały genetyczne jakie udało się dotąd uzyskać pochodziły ze szczątków organizmów z wiecznej zmarzliny oraz z zimnych jaskiń. Według Pruvosta i wsp. (2007), DNA izolowany z prób znalezionych w wyżej wspomnianych środowiskach może być znacznie lepiej zachowany niż DNA pochodzący z suchych i gorących terenów. W lodowcach Grenlandii znaleziono DNA należący do roślin i owadów, które mają od 450 000 do 800 000 lat (Willerslev i in. 2007). W jaskiniach Atapuerca w Hiszpanii odnaleziono szczątki niedźwiedzi datowane na ponad 400 000 lat, które również zawierały kopalny materiał genetyczny (Valdosiera i in. 2006). Powyższe przykłady świadczą o tym, że DNA może przetrwać dłużej niż przewidywali wcześniej badacze. Przykłady z Grenlandii czy Hiszpanii znacznie przekroczyły obliczony przez Poinara i współpracowników (1996) czy Smitha i współpracowników (2001) maksymalny wiek zachowania DNA, który dla klimatu umiarkowanego miał wynosić 10 000 lat, a dla niskich temperatur 100 000 lat. Do określania stopnia zachowania DNA mogą służyć pewne modele, takie jak stopień racemizacji aminokwasów (Poinar i in. 1996) czy badanie wieku termalnego (Smith i in. 2003). Jednak Hansen i współpracownicy (2006) uważają, że powyższe modele nie nadają się do stosowania na próbach pochodzących ze wszystkich środowisk. Powyższe sposoby oznaczania stopnia zachowania materiału genetycznego uznają depurynację za jedyny istotny typ uszkodzenia DNA, który limituje jego ilość. W związku z tym nie mają one przełożenia na próby, które pochodzą z wiecznej zmarzliny, a w których zdecydowaną większość uszkodzeń DNA stanowią wiązania krzyżowe. Próby wybierane do analiz DNA mogą charakteryzować się wysokim stopniem zróżnicowania typów i częstości uszkodzeń materiału genetycznego zależnych od środowiska, w którym się znajdowały. Zatem stosowanie ogólnych modelów do określenia możliwości przetrwania DNA powinno być poprzedzone oszacowaniem stopnia uszkodzeń materiału genetycznego, indywidualnie dla każdego środowiska (Hansen i in. 2006).
Wieczne zmarzliny, z których pochodzą najstarsze próby, stanowią idealne miejsce dla dobrego stanu zachowania DNA. Oprócz niskiej temperatury są stosunkowo suche. Szacuje się, że zawierają zaledwie 3-8% całkowitej ilości wody, która jest w stanie niezamrożonym (Willerslev i in. 2004b). Niska temperatura, pH zbliżone do obojętnego, a także brak dużej ilości wolnej wody, znacznie ograniczają częstość uszkodzeń DNA spowodowanych procesami hydrolitycznymi i zabezpieczają materiał genetyczny przed całkowitą degradacją.
Oprócz niskiej temperatury, korzystne działanie mają również takie czynniki, jak: brak obecności mikroorganizmów (Burger i in. 1999), wysokie stężenia soli, a także niska zawartość kwasów humusowych i fulwowych w glebie (Tuross 1994). Kwasy humusowe i fulwowe wykazują dodatnią korelację z wilgotnością gleby, a zatem mogą być indykatorami obecności niekorzystnie działającej na DNA wody (Burger i in. 1999). Szkodliwe działanie na DNA ma promieniowanie UV, które odpowiedzialne jest za powstawanie wiązań krzyżowych miedzy resztami tiaminy, które z kolei są inhibitorami reakcji PCR (Tuross 1994).
Jakość i ilość DNA w kopalnych próbach jest zależna także od procesów i czynności jakie są wykonywane po wydobyciu szczątków z ziemi (Pruvost i in. 2007). Próby przechowywane przez wiele lat w muzealnych kolekcjach, zwykle w temperaturze pokojowej wykazują mniejszą zdolność amplifikacji w porównaniu do prób ‘świeżo’ wykopanych z ziemi i natychmiast przeznaczonych do izolacji DNA. Takie różnice mogą być efektem przechowywania w wyższej temperaturze niż ta, która była w ziemi, albo zmniejszenia odczynu pH i zawartości soli spowodowanych myciem kolekcjonowanych obiektów. Idealne przechowywanie materiałów przeznaczonych do badań DNA, powinno odbywać się w niskich temperaturach, najlepiej w stanie zamrożenia (Malmström 2007).
Kopalny DNA może być izolowany ze szczątków organizmów ludzkich, zwierzęcych lub roślinnych, które pochodzą z wykopalisk archeologicznych, kolekcji muzealnych lub innych paleobiologicznych źródeł jak np. osadów glebowych lub lodowcowych. Najczęściej DNA izolowany jest z tkanek twardych czyli zębów i kości, pozostałe źródła aDNA to między innymi zmumifikowane tkanki miękkie, włosy, rogi, paznokcie czy nasiona roślin.
Zęby i kości reprezentują najpopularniejsze źródło kopalnego DNA, co jest związane z faktem, że szczątki ludzkie lub zwierzęce znajdowane są najczęściej właśnie w postaci kości. Struktura tkanki kostnej pozwala na przetrwanie jej zdecydowanie dłużej niż tkanek miękkich (Ho i Gilbert 2010). W zależności od warunków środowiska, w tym od rodzaju obecnych bakterii stopień zachowania zmineralizowanych tkanek kostnych, może być różny. Przykładowo w mocno napowietrzonych glebach grzyby i bakterie kolonizują otwarte pory w kości i niszczą ją w ciągu kilku lat (Jans i in. 2004). Z kolei w środowiskach morskich i w świeżej wodzie, sinice powodują degradację tkanek kostnych poprzez zwiększanie ich porowatości (Nielsen-Marsh i Hedges 1999; Pesquero i in. 2010). Campos i współpracownicy (2011) na podstawie niedawno przeprowadzonych badań wysunęli kilka hipotez dotyczących umiejscowienia fragmentów DNA w kości. W warunkach in-vivo, DNA może być związany z włóknami kolagenowymi, otoczonymi przez kryształy hydroksyapatytu (HAP), które tworzą się podczas mineralizacji tych włókien. Również in-vivo DNA może zostać związany do hydroksyapatytu lub może znaleźć się wewnątrz kryształów HAP, które rosną w przestrzeniach między włóknami kolagenu w części mineralnej osteoidu kości. Z kolei degradacja post- mortem komponentów komórkowych tkanki kostnej powoduje uwolnienie fragmentów DNA przez mikroskopijne pory i ich migrację wraz z roztworem jonów wapnia i fosforu. Migrujące jony mogą ponownie tworzyć kryształy HAP. DNA może zostać zaadsorbowany na ich powierzchni lub związany w ich wnętrzu. Post-mortem DNA może być także zaadsorbowany do włókien kolagenowych i uwalniany przez pory kostne, które powstają na skutek chemicznej albo mikrobiologicznej degradacji. Istotnym pozostaje stwierdzenie, że kopalny DNA może przetrwać nie tylko w postaci związanej z częścią organiczną kości, ale również z frakcją mineralną, co oznacza, że komponenty w postaci hydroksyapatytu powinny być tak samo ważne w przypadku badań aDNA jak i frakcja kolagenowa (Campos i in. 2011). Schwarz i wsp. (2009) na podstawie badań kości mamuta stwierdzili, że około 40% otrzymanych fragmentów mtDNA o długości 84 par zasad, było także obecnych we frakcji hydroksyapatytowej. Zauważyli oni również, że frakcja ta zawiera krótsze fragmenty zarówno mtDNA jak i jądrowego DNA w porównaniu do frakcji kolagenu. Z kolei zmienność długości fragmentów może być związana albo z tym, że DNA znajdujący się w części mineralnej kości jest bardziej podatny na degradację post-mortem albo z filtracją, pod wpływem której mniejsze fragmenty DNA mogą przechodzić z części kolagenowej do frakcji mineralnej, a większe są w niej zatrzymywane. Campos i wsp. (2011) zauważyli również, że spadkowi ilości DNA, który związany jest z częścią hydroksyapatytową towarzyszy spadek ilości DNA związanego z częścią organiczną. I odwrotnie spadek ilości kolagenu na skutek jego hydrolizy powoduje zarówno utratę DNA związanego z frakcją organiczną jak i spadek ilości DNA związanego z częścią nieorganiczną.
Kości długie są wykorzystywane w badaniach kopalnego DNA, ale jeśli jest tylko możliwość to w wielu przypadkach znacznie częściej jako źródło aDNA używa się zębów. Wielu badaczy uważa, że szkliwo i cement zębów stanowią skuteczną barierę chroniącą DNA przed degradującym wpływem czynników środowiska, a mniejsza porowatość tkanki zęba w stosunku do kości może lepiej chronić go przed kontaminacjami współczesnym DNA (Rudbeck i in. 2005; Sampietro i in. 2006; Haak i in. 2008). Z badań Adlera i wsp. (2011) wynika, że cement zęba stanowi najlepsze źródło kopalnego materiału genetycznego. Można z niego otrzymać o cztery do pięć razy więcej kopii fragmentów mtDNA niż z zębiny. Szczególnie dużo cementu znajduje się na wierzchołku korzenia i to właśnie z niego można otrzymać stosunkowo najwięcej aDNA. Ponadto część wierzchołkowa korzenia osadzona in situ w szczęce lub żuchwie, niewidoczna z zewnątrz może być znacznie mniej podatna na kontaminacje współczesnym DNA (Adler i in. 2011).